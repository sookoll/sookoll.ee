/*
Title: Tere!
Description: 
Author: Mihkel
Date: 2012/12/01
Robots: 
Template: blog
*/

Esimene postitus. Millestki asjalikust pole pajatada, lihtsalt panen kirja põhjused, miks mul on seda siin vaja. Ega tegelikult ei olegi vist, lihtsalt sattusin uue laheda vidina otsa, ehk see blogiplatvorm. [Scriptogr.am](http://scriptogr.am/ "Scriptogr.am") on [dropboxi](http://www.dropbox.com/home "dropbox.com") äpp, mis loeb [markdown](http://daringfireball.net/projects/markdown/ "Markdown") süntaksiga kirjutatud postitused vastavast dropboxi kataloogist. Kui dropbox juba olemas, pole vaja muud, kui dropboxi kasutajaga veebilehele sisse logida ja anda scriptogr.am'ile ligipääs sinu dropboxi kataloogile.
Kui see tehtud, võib kohe kirjutama asuda. Näidispostitus on ka olemas, millest snitti võtta, eriti kui markdown võõras. Asja teeb ägedaks see, et kribamiseks pole vaja istuda kuskil veebilehel ja kasutada kohmakat admin liidest postituste tegemiseks. Võid olla internetist ära lõigatud (ei juhtu vist eriti tihti) ja kasutada oma lemmikut tekstiredaktorit. Igasugune mambo-džambo jääb ära, lihtsalt saab kirjutada. Kui postitus valmis, salvesta fail dropboxi kataloogi ja tee scriptogr.am lehel sünkroniseerimine. Valikute all on ka automaatne sünk, aga tundub, et see veel ei tööta.

Teine oluline põhjus on see, et enda jaoks asju üles märkida. No ja siis miks mitte ka teistega jagada. Juhiseid ja õpetusi, kuidas mingit kindlat probleemi lahendada. Need teemad satuvad ilmselt siltide alla nagu html, css, js, jquery, php, ol, ol3, d3, leaflet, postgis, mapserver, geoserver, wms, wfs, tilecache, jne.

Kolmas põhjus on eputada uute ja vingete projektidega, mille kallal oma ajusid ragistan.
